---
layout: post
title: "ফুল পাখি লতা পাতা - ১"
tags: Personal
published: false
author: "Pranjal Chakraborty"
---

আমি ব্লগ লিখতে অভ্যস্ত না। কখনো ডায়েরি লেখারও অভ্যাস ছিল না। নিজের ব্যক্তিগত জীবনের ব্যাপারে আমি একটু রাখঢাক রাখতে পছন্দ করি, তাই সোশ্যাল মিডিয়াতে সবসময়
আমাকে পাওয়া গেলেও সবকিছু সবসময় শেয়ার করি না। বন্ধুদের ক্ষেত্রে ব্যাপারটা আবার আলাদা। সেক্ষেত্রে অনেক ক্ষেত্রেই আমি ওভারশেয়ারিং! তারপরও, ওখানেও কিছু অফ-লিমিট বিষয় রাখি
আমি। একারণে যে ঝামেলাটা গত এক বছর ধরে আমার মাথায় ঘুরছিল তা হল, আমার গত দু'বছরের মানসিক অবস্থাটা হয়ত একসময় আমি নিজেই ঠিকমত মনে রাখতে পারবো না। 
ভুলে যাওয়া নিয়ে আমার নিজের বিশেষ কোন ভয় বা আপত্তি থাকে না। কিন্তু হয় না যে ভবিষ্যতে এ ধরণের অবস্থায় পরলে হয়ত নিজের অতীত কোন ভার্সানকে দেখে কোন সিদ্ধান্ত নিতে সুবিধা
হল?! তাই মনে হল এটুকু লিখে রাখি। যদি এটা অভ্যাসে পরিণত হয়, তাতেও আপত্তি নাই।

#### ২০২০ এর আগে

আমি আমার ভার্সিটি জীবন নিয়ে বিশেষ কথাবার্তা এখানে আনতে চাই না। কিন্তু যে কথাটা আমার আশপাশের সব মানুষই জানে এবং যে জানে না তাকেও আমি বারে বারে শোনাই, তা হল
আমার বিশ্ববিদ্যালয় (ব্র্যাক বিশ্ববিদ্যালয়) আমার জীবন বদলে দিয়েছে। আমি কখনো ভাবি নি আমি কোন কিছুতে ভাল হতে পারব, ব্র্যাকের আগে। এখানে এসে আমি যে ধরণের অসাধারণ 
মেধাবী মানুষের সান্নিধ্য পেয়েছি, যাদের সাথে আমার এক রুমে বসে আড্ডা দেয়ার সুযোগ হয়েছে, যাদের সাথে আমি ছোট্ট কোন এক পাবে ভিডিও কলে আড্ডা দিতে পারি (এক শহরে থাকলে
হয়ত সামনাসামনিই হত ব্যাপারটা), তাদের খোঁজ আমি পেতাম না কখনোই।

এখানে পড়ার সময় আমি যেটা টের পেয়েছিলাম, আমি প্রতিদিন না হোক, কিছুদিন পর পরই নতুন কিছু শিখছি বা নতুন অভিজ্ঞতা হচ্ছে। আমার সারাজীবনের লার্নিং এক্সপেরিয়েন্সকে একটা
টাইম-সিরিজ গ্রাফ হিসাবে প্লট করলে আমার ভার্সিটির সময়টায় একটা কন্সিস্টেন্টলি আপওয়ার্ড ট্রেন্ড দেখতে পাওয়া যাবে। কিন্তু চাকরিতে ঢোকার পর সেটা কেমন যেন মিইয়ে গেল। এমন না
যে আমি ব্যাচেলর শেষ করে ক্লান্ত ছিলাম না। ক্লান্ত আমি ছিলাম এবং একারণে পরবর্তী এক বছর এই দুলকি চালের লার্নিং আর সদ্যপ্রাপ্ত আর্থিক সঙ্গতি পুরোদমে উপভোগ করি। কিন্তু 
তারপর আমি bored হওয়া শুরু করলাম। Boredom ধীরে ধীরে ডিপ্রেশনের দিকে যেতে থাকল। এসময় আমি একটা মাস্টার্স করার সিদ্ধান্ত নেই (চাকরির পাশাপাশি) আমার আরেকটা প্রচণ্ড 
ভালবাসার বিষয় Economics এ (Applied Economics, যদি ভেঙ্গে বলি)। সেটাও ব্র্যাকেই। ২০১৮ এর জানুয়ারিতেই সেটা শুরু করলাম। সব আবার স্বাভাবিক মনে হতে লাগলো। এবং দেখতে দেখতে
দেড় বছর পর সেটাও শেষ হয়ে গেল। এরপর বেশ কিছুদিন আমার মানসিক অবস্থা নিয়ে খুব বেশি ঝামেলা হয় নি। ভালোয় ভালোয় ২০১৯ শেষ হল। ২০২০ এর শুরুটাও ভালই গেল। দুইজন খুব 
কাছের বন্ধুর বিয়ে দিয়ে শুরু, ভাল হবে নাই বা কেন।

#### ২০২০ ও কোভিড

কোভিডের ধাক্কায় পুরো পৃথিবী বন্ধ হওয়া শুরু হল। বাংলাদেশ পর্যন্ত ধাক্কা আসবে না আসবে না করতে করতে এসেও গেল। মার্চের ১৫ তারিখের দিক থেকে আমরা বাসা থেকে কাজ শুরু করলাম। 
আমি এমনিতে অন্তর্মুখী মানুষ হলেও আমার পরিচিত মুখ দেখতে ভাল লাগে, মানুষ দেখতে ভাল লাগে। কাছের মানুষদের সাথে কথা বলতে ভাল লাগে। সবাইকে যখন বাসায় ঢুকে পড়তে হল, 
তাতেও খুব যন্ত্রণা পোহাতে হয় নি, কারণ আমরা ৪ জন এক বাসায় থাকতাম, যাদের মধ্যে একজন খুব আদরের ছোটভাই আর আমার সবচেয়ে কাছের দুইজন বন্ধু। কিন্তু বিভিন্ন কারণে তাদের 
সবাইকেই ২০২০ এর মাঝামাঝির মধ্যেই এ বাসা ছেড়ে দিতে হয়। আমি একা হয়ে যাই।

একদম একা থাকার একটা পার্শ্বপ্রতিক্রিয়া হল being alone with your thoughts। এটা সবসময় খারাপ না, সবার উপর জিনিসটা একইভাবে কাজও করে না। আগেই যেটা বলছিলাম, চাকরিতে
আমি যথেষ্ট stimulated হচ্ছিলাম না। এমন সময় এভাবে একা হয়ে যাওয়াটা আমি নিতে পারি নি। আমার মানসিক স্বাস্থ্য নিয়ে আমি খুবই দুশ্চিন্তায় পড়ে যাই। আমার যেই কম্পিউটার ছিল, তা দিয়ে 
আমার নিজের কাজ ভালই চলে যেত। মনে হল, আমার শীঘ্রই নিজেকে ব্যস্ত রাখার জন্য কিছু একটা লাগবে। মনে হল গেইম খেলা শুরু করলে সময় কেটে যাবে। একটা নতুন কম্পিউটার কিনলাম। 
খুব খারাপ সিদ্ধান্ত ছিল না সেটা। সেই সাথে প্লেস্টেশনও ছিল। অফিস সময়েও মাঝে মাঝে গেইম খেলতাম আমি। যে সময়টা আমি গেইম খেলতাম না, সে সময়টা আমার প্রচন্ড মানসিক যন্ত্রণার 
ভেতর দিয়ে যেত। এটা গেইম আসক্তির জন্য না। আমি স্রেফ আমার মাথাকে ব্যস্ত রাখতে চাচ্ছিলাম। কোর্সেরা তে একগাদা কোর্সও করি সে সময়!

এখানে বলে রাখা ভাল, আমি সেই অর্থে গেইমার নই। এমনকি সেই দিনগুলায় (এমনকি এখনও) একা একা আমি কখনো খেলতে ঢুকি নি। সৌভাগ্যবশত সে সময়টায় আমার সবচেয়ে কাছের বন্ধুরাই
এই গেম নিয়ে দিনরাত পড়ে থাকত এবং সেই সুযোগ আমি পুরোদমে কাজে লাগাই। সেসময় আমাকে মানসিকভাবে চাঙ্গা রেখেছিল এই গেইম (Rainbow Six Siege) আর আমার বন্ধুরা।

#### ২০২১

সেই যে বিরক্তিকর সময়টা, তখন আমার মনে হল আমার নিজের এই অবস্থা পরিবর্তনের জন্য ভালমত চেষ্টা করা উচিত। আমার চাকরির জায়গা থেকে আমি যথেষ্ট আনন্দ না পেলেও কাজের জায়গা
হিসাবে সেটা ছিল অসাধারণ। প্রচুর ভাল মানুষে ভর্তি জায়গাটা। আমার পুরোপুরি বিশ্বাস ছিল, আমি এর চেয়ে ভাল কাজের জায়গা দেশের ভেতর পাবো না। এদিকে একটু একটু পড়ালেখার ইচ্ছাও 
খোঁচা দিত। তাই '২০ এর শেষ থেকেই এদিক ওদিক চিন্তা করে পুরোদমে বিভিন্ন বিশ্ববিদ্যালয়ে চেষ্টা শুরু করি, মূলতে ক্যানাডায়। এর মধ্যে একটায় সুযোগ হয়ে যায়। এরপর আরেক দফা দৌড়াদৌড়ি
শেষ করে এসে পড়ি।

সেই এসে পড়ার আগের দিনগুলা ছিল আরেক যন্ত্রণায় ভরা সময়। আমার দেশের বিভিন্ন জিনিস আমাকে কষ্ট দিলেও দেশ আমি ছাড়তে চাই নি কখনো। দেশ ছাড়া মানে মা বাবাকে ছেড়ে আসা,
আমার বন্ধুগুলোকে ছেড়ে আসা। প্রতিদিন রাতে ঘুমানোর আগে ছটফট করতাম, ভুল করছি না তো! এই লেখা যখন লিখছি, তখনও আমি পুরোপুরি নিশ্চিত না সিদ্ধান্তটা সঠিক ছিল নাকি ভুল। 
আমার যত পরিচিত মানুষ অন্য দেশে পাড়ি জমিয়েছে, তাদের সবারই অবস্থা ভিন্ন ছিল। তাই কারো সাথে relate ও করতে পারি না। তবে সেই যে মানসিক যন্ত্রনার কথা বলেছিলাম, সেটা এখন নেই।
আগামী দুই বছরের জন্য আমি জানি আমাকে কী কী করতে হবে। এখন দেখা যাক বাকি টা কী হয়।

আমার কথাটি ফুরোলো, নটে গাছটি মুড়োলো।

পুনশ্চ ১: কোভিডের অন্য অনেক খারাপ জিনিসের মধ্যে একটা ভাল জিনিস আমি বের করে আনতে পেরেছিলাম, আর তা হল রান্না শেখা। রাঁধুনি আমি ছিলাম না কখনোই, তবে এটা ওটা বন্ধুরা সহ 
হাত লাগিয়ে রান্না করা হতই বুয়া না আসলে। কিন্তু কোভিডের সময় বুয়াকে বাড়ি পাঠিয়ে দেয়ার পর কাজটা নিজেই শুরু করি এবং একসময় not bad রাঁধুনি হয়ে যাই। শুরুর সময়টায় আমার
বাসায় থাকা বন্ধুরা গিনিপিগ হয়েছিল যদিও! সেই রান্নার বিদ্যা এখন বেশ কাজে আসছে।

পুনশ্চ ২: যে বন্ধুরা আমাকে ঐ কঠিন সময়টা পার হতে সাহায্য করেছে (হয়ত নিজের অজান্তেই!), তাদের কাছে আমি কৃতজ্ঞ। ধন্যবাদ সাম্মান, রোহান, প্রতীক, শান্তনু, সাইফুল, তাঞ্জিন (নাকি তানজিন :/ ), হুমায়রা, সেজান আর হাম্মাদ স্যার।
